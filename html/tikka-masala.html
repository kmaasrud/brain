<div id="content"><p><img src="https://external-content.duckduckgo.com/iu/?u=http%3A%2F%2F2.bp.blogspot.com%2F_Q9Fkp7LuJpg%2FTJ3_yBSusqI%2FAAAAAAAAAmo%2FWzK9z66xSEw%2Fs1600%2FDSC_0084.JPG&amp;f=1&amp;nofb=1" alt="" /></p>

<h2 id="ingredienser">Ingredienser</h2>

<h3 id="tikka-paste">Tikka paste</h3>

<ul>
<li>4 g <a href="korianderfrø">korianderfrø</a></li>
<li>1 g <a href="spisskummen">spisskummen</a></li>
<li>7 g <a href="garam-masala">garam masala</a></li>
<li>3 g <a href="gurkemeie">gurkemeie</a> (hvis du har)</li>
<li>7 fedd hvitløk</li>
<li>1 god bit med <a href="ingefær">ingefær</a></li>
<li>1-2 <a href="chili">chilier</a>, avhengig av størrelse</li>
<li>30 ml <a href="solsikkeolje">nøytral olje</a></li>
<li>Litt <a href="vann">vann</a> for å få riktig konsistens</li>
</ul>

<h3 id="kylling">Kylling</h3>

<ul>
<li>225 g <a href="yoghurt">yoghurt naturell</a></li>
<li>~1 kg <a href="kylling">lårfilet av kylling</a></li>
<li>26 g <a href="#tikka-paste">tikka paste</a></li>
<li>7 g <a href="nacl">salt</a></li>
</ul>

<h3 id="sausen">Sausen</h3>

<ul>
<li>2 bokser (~400 g) <a href="hermetiske-tomater">hermetiske tomater</a></li>
<li>1 <a href="løk">stor løk</a></li>
<li>~3 dl <a href="fløte">fløte</a> (kanskje mer)</li>
<li>7 g <a href="paprikakrydder">paprikakrydder</a></li>
<li>En kraftig dæsj med smør</li>
<li>Litt <a href="chilipulver">chilipulver</a>, hvis du ønsker ekstra <strong>spice</strong>!</li>
</ul>

<h2 id="fremgangsmate">Fremgangsmåte</h2>

<p>Kjør alle ingrediensene i tikka pasten sammen i en food processor eller finhakk det og bland. Tilsett vann og olje til du får en fin pastaaktig konsistens. Det anbefales å få den så jevn som mulig, men jeg har hatt gode erfaringer med en klumpete og "rustikk" tikka paste også.</p>

<blockquote>
  <p>Hvis du ønsker en kraftigere smak kan du gjerne kjøpe hele krydderier, brenne dem litt i en stekepanne og morte/kverne dem før du blander med resten av ingrediensene.</p>
</blockquote>

<p>Skjær kyllingfiletene i små biter og bland dem godt med yoghurt, tikka paste og salt. Har du dårlig tid trenger ikke dette å ligge i mer enn 20 minutter i kjøleskapet, men du vil få kraftigere smak hvis du gjør klart dette dagen før.</p>

<p>Varm så opp en stor panne (gjerne sauteringspanne eller traktørpanne, ettersom hele sausen skal lages i denne) med olje i og brun kyllingbitene godt på begge sider. Fjern kyllingen fra panna og legg til siden, men ikke vask pannen - det som er igjen skal bli en herlig kraft.</p>

<p>Tilsett en god dæsj med smør og la det blande seg med restene etter steking av kylling. Fres den hakkede løken til den blir blank og ha oppi resten av tikka pasten. Krydre med paprika- og chilipulver (sistenevnet hvis ønsket) og rør alt sammen med de hermetiske tomatene. La sausen tykne, rør deretter inn fløten og tilsett kyllingen. Nå er det viktig at alt blir varmt og at ingrediensene får blitt godt kjent med hverandre, så kos deg med lukten og la gryten boble en stund. </p>

<p>Når du ikke klarer å vente lenger, serverer du tikkaen over luftig kokt basmatiris, gjerne toppet med litt frisk koriander, og med en skive <a href="naan">naan</a> til.</p>
</div>